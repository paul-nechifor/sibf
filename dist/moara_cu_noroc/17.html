<!DOCTYPE html><html lang="ro"><head><meta charset="utf-8"><meta http-equiv="x-ua-compatible" content="ie=edge"><title>Moara cu noroc: XVII</title><meta name="viewport" content="width=device-width,initial-scale=1"><meta name="description" content="Moara cu noroc: XVII"><link rel="apple-touch-icon" href="/favicon152.png"><link rel="stylesheet" href="includes/style.css"></head><body><div id="info"><h3><span class="titlu">Moara cu noroc</span> <span class="de">de</span> <span class="autor">Ioan Slavici</span></h3></div><div id="continut"><h2>XVII</h2><p>Luni pe la prânzul focul era stins cu desăvârșire și zidurile afumate stăteau părăsite, privind cu tristețe la ziua senină și înveselitoare.</p><p>Din toate celelalte nu se alesese decât praful și cenușa: grinzi, acoperământ, dușumele, butoaie din pivniță, toate erau cenușă, și numai pe ici, pe colo se mai vedea câte un cărbune stins, iară în fundul gropii, care fusese odinioară pivniță, nu se mai vedeau decât oasele albe ieșind pe ici, pe colo din cenușa groasă.</p><p>Bătrâna ședea cu copiii pe-o piatră de lângă cele cinci cruci și plângea cu lacrimi alinătoare.</p><p>— Se vede c-au lăsat ferestrele deschise! zise ea într-un târziu. Simțeam eu că nu are să iasă bine; dar așa le-a fost dat!...</p><p>Apoi ea luă copiii și plecă mai departe.</p></div><div id="navigare"><ul><li class="inapoi"><a href="16.html">Înapoi</a></li><li class="cuprins"><a href="index.html">Cuprins</a></li><li class="inainte"><span class="fara">Înainte</span></li></ul></div></body></html>